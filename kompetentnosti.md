<div id="hypercomments_widget" class="js-hypercomments-widget invisible"></div>

Очікувані результати  засвоєння курсу
=============================================

<i>Головним очікуваним результатом засвоєння курсу</i> стане підвищення готовності майбутніх громадян приймати обґрунтовані рішення відносно актуальних проблем, що стоять перед окремою людиною, державою та людством. Серед цих проблем є такі:<br>
— охорона природних біосистем;<br>
— раціональне використання ресурсів;<br>
— можливі варіанти дій при вичерпанні покладів корисних копалин (наприклад — джерел фосфатних добрив);<br>
— причини кліматичних змін; можливості пристосування до змінених умов;<br>
— оптимальна стратегія вакцинації та підтримання колективного імунітету;<br>
— застосування генетично модифікованих організмів, достатні засобі безпеки;<br>
— здорове та безпечне харчування;<br>
— причини та наслідки перенаселення та, навпаки, постаріння населення у разі його скорочення;<br>
— можливості та обмеження космічної експансії людства;<br>
— раціональне ставлення до пропаганди «органічної» їжі, «натуральних» речовин та засобів тощо;<br>
— проблема генетичного тягаря в популяціях людини;<br>
— перспективи клонування сільськогосподарських тварин та людей;<br>
— потенційні можливості регенераційної медицини та інших біомедичних технологій; пов’язані з ними етичні та природозберігаючі проблеми;<br>
— розвиток стійкості до антибіотиків бактерій-збудників хвороб; можливість виникнення нових збудників, що викликають глобальні епідемії;<br>
— значення та розвиток альтернативної енергетики;<br>
— переход держави та людства до сталого (невиснажуючого) розвитку;<br>
— ефективне протистояння маніпулятивним технологіям ЗМІ та «промиванню мозків», що спираються на спрощену картину світу;<br>
— пошук оптимальних напрямів майбутнього розвитку України, її перспективного місця у світовому розподілі праці тощо.

У текст програми окремо не включені фундаментальні наукові узагальнення, що мають бути сформованими в учнів за попередні роки навчання (такі, як закон збереження енергії, принцип природного добору тощо). Ці узагальнення неминуче використовуються при розгляді питань, що включені до програми явно, оскільки без опори на них побудова цілісного причинно-наслідкового пояснення є неможливою. Внаслідок цього цей етап вивчення фундаментальних природничо-наукових узагальнень буде пов’язаним з їх застосуванням для розгляду актуальних питань.

Деякі проблеми, що розглядаються у курсі, не мають однозначного або загальноприйнятого рішення. Результатом оволодіння такого матеріалу є здатність розглядати проблему з різних боків, бачити її зв’язки з фундаментальними узагальненнями, виробляти власну точку зору. Важливим засобом для розвитку цієї здатності є проектна робота учнів. Передбачено, що кожен учень має взяти участь хоча в у одному навчальному проекті.


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>